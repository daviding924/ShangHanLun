[
  {
    "data": [
      "1、太阳之为病，脉浮，头项强痛而恶寒。",
      "2、太阳病，发热汗出，恶风，脉缓者，名为中风。",
      "3、太阳病，或已发热，或未发热，必恶寒，体痛，呕逆，脉阴阳俱紧者，名为伤寒。",
      "4、伤寒一日，太阳受之，脉若静者，为不传，颇欲吐，若躁烦脉数急者，为传也。",
      "5、伤寒二、三日，阳明、少阳证不见者，为不传也。",
      "6、太阳病，发热而渴，不恶寒者为温病。若发汗已，身灼热者，名风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲；若被火者，微发黄色，剧则如惊痫，时瘈疭；若火熏之，一逆尚引日，再逆促命期。",
      "7、病有发热恶寒者，发于阳也。无热恶寒者，发于阴也。发于阳，七日愈。发于阴，六日愈。以阳数七阴数六故也。",
      "8、太阳病，头痛至七日以上自愈者，以行其经尽故也。若欲作再经者，针足阳明，使经不传则愈。",
      "9、太阳病，欲解时，从巳至未上。",
      "10、风家，表解而不了了者，十二日愈。",
      "11、病人身大热，反欲得衣者，热在皮肤，寒在骨髓也，身大寒，反不欲近衣者，寒在皮肤，热在骨髓也。",
      "12、太阳中风，阳浮而阴弱。$a{阳浮者，热自发；阴弱者，汗自出。}啬啬恶寒，淅淅恶风，翕翕发热，鼻鸣干呕者，$f{桂枝汤}主之。",
      "13、太阳病，头痛发热，汗出恶风，$f{桂枝汤}主之。",
      "14、太阳病，项背强几几，反汗出恶风者，$f{桂枝加葛根汤}主之。",
      "15、太阳病，下之后，其气上冲者，可与$f{桂枝汤}。$a{方用前法。若不上冲者，不得与之。}",
      "16、太阳病三日，已发汗，若吐、若下、若温针，仍不解者，此为坏病。$a{桂枝不中与之也。观其脉证，知犯何逆，随证治之。}桂枝本为解肌，若其人脉浮紧，发热汗不出者，不可与之也。常须识此，勿令误也。",
      "17、若酒客病，不可与$f{桂枝汤}，得之则呕，以酒客不喜甘故也。",
      "18、喘家作，桂枝汤加$u{厚朴}、$u{杏子}佳。$a{$f{桂枝加厚朴杏子汤}}",
      "19、凡服$f{桂枝汤}吐者，其后必吐脓血也。",
      "20、太阳病，发汗，遂漏不止，其人恶风，小便难，四肢微急，难以屈伸者，$f{桂枝加附子汤}主之。",
      "21、太阳病，下之后，脉促，胸满者，$f{桂枝去芍药汤}主之。",
      "22、若微寒者，$f{桂枝去芍药加附子汤}主之。",
      "23、太阳病，得之八九日，如疟状，发热恶寒，热多寒少，其人不呕，清便欲自可，一日二三度发。$a{脉微缓者，为欲愈也，脉微而恶寒者，此阴阳俱虚，不可更发汗、更下、更吐也。面色反有热色者，未欲解也。}以其不能得小汗出，身必痒，宜$f{桂枝麻黄各半汤}。",
      "24、太阳病，初服$f{桂枝汤}，反烦不解者，先刺风池、风府，却与$f{桂枝汤}则愈。",
      "25、服$f{桂枝汤}，大汗出，脉洪大者，与$f{桂枝汤}，如前法，若形似疟，一日再发者，汗出必解，宜$f{桂枝二麻黄一汤}。",
      "26、服$f{桂枝汤}，大汗出后，大烦渴不解，脉洪大者，$f{白虎加人参汤}主之。",
      "27、太阳病，发热恶寒，热多寒少，脉微弱者，$a{此无阳也。}不可发汗，宜$f{桂枝二越婢一汤}。",
      "28、服$f{桂枝汤}，或下之，仍头项强痛，翕翕发热，无汗，心下满，微痛，小便不利者，$f{桂枝去桂加茯苓白术汤}主之。",
      "29、伤寒，脉浮，自汗出，小便数，心烦，微恶寒，脚挛急。反与$f{桂枝汤}，$a{欲攻其表，此误也。}得之便厥，咽中干，烦躁吐逆者，作$f{甘草干姜汤}与之。$a{以复其阳。}若厥愈足温者，更作$f{芍药甘草汤}与之。$a{其脚即伸。}若胃气不和，谵语者，少与$f{调胃承气汤}，若重发汗，复加烧针者，$f{四逆汤}主之。",
      "30、问曰：证象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸。后如师言。何以知此？答曰：寸口脉浮而大，浮为风，大为虚，风则生微热，虚则两胫挛，病形象桂枝，因加附子参其间，增桂令汗出，附子温经，亡阳故也。厥逆，咽中干，烦躁，阳明内结，谵语烦乱，更饮$f{甘草干姜汤}。夜半阳气还，两足当热，胫尚微拘急，重与$f{芍药甘草汤}，尔乃胫伸。以承气汤微溏，则止其谵语，故知病可愈。"
    ],
    "header": "1 辨太阳病脉证并治（上）"
  },
  {
    "data": [
      "31、太阳病，项背强几几，无汗恶风，$f{葛根汤}主之。",
      "32、太阳与阳明合病者，必自下利。$f{葛根汤}主之。",
      "33、太阳与阳明合病，不下利，但呕者，$f{葛根加半夏汤}主之。",
      "34、太阳病，桂枝证，医反下之，利遂不止。$a{脉促者，表未解也。}喘而汗出者，$f{葛根黄芩黄连汤}主之。",
      "35、太阳病，头痛发热，身疼腰痛，骨节疼痛，恶风无汗而喘者，$f{麻黄汤}主之。",
      "36、太阳与阳明合病，喘而胸满者，不可下，宜$f{麻黄汤}。",
      "37、太阳病，十日已去，脉浮细而嗜卧者，外已解也。设胸满胁痛者，与$f{小柴胡汤}，脉但浮者，与$f{麻黄汤}。",
      "38、太阳中风，脉浮紧，发热恶寒，身疼痛，不汗出而烦躁者，$f{大青龙汤}主之。若脉微弱，汗出恶风者，不可服之，服之则厥逆，筋惕肉瞤。$a{此为逆也。}",
      "39、伤寒、脉浮缓，身不疼，但重，乍有轻时，无少阴证者，$f{大青龙汤}发之。",
      "40、伤寒表不解，心下有水气，干呕，发热而咳，或渴，或利，或噎，或小便不利、少腹满，或喘者，$f{小青龙汤}主之。",
      "41、伤寒，心下有水气，咳而微喘，发热不渴，$a{服汤已，渴者，此寒去欲解也。}$f{小青龙汤}主之。",
      "42、太阳病，外证未解，脉浮弱者，当以汗解，宜$f{桂枝汤}。",
      "43、太阳病，下之微喘者，表未解故也，$f{桂枝加厚朴杏子汤}主之。",
      "44、太阳病，外证未解，不可下也。$a{下之为逆。}欲解外者，宜$f{桂枝汤}。",
      "45、太阳病，先发汗，不解，而复下之，脉浮者不愈，浮为在外，而反下之，故令不愈。今脉浮，故知在外，当须解外则愈，宜$f{桂枝汤}。",
      "46、太阳病，脉浮紧，无汗，发热，身疼痛，八九日不解，表证仍在。$a{此当发其汗。服药已，微除。}其人发烦，目瞑，剧者必衄。$a{衄乃解。}所以然者，阳气重故也。$f{麻黄汤}主之。",
      "47、太阳病，脉浮紧，发热，身无汗，自衄者愈。",
      "48、二阳并病，太阳初得病时，发其汗，汗先出不彻，因转属阳明，续自微汗出，不恶寒。$a{若太阳病证不罢者，不可下，下之为逆。}如此可小发汗。设面色缘缘正赤者，阳气怫郁，$a{在表，当解之熏之。若发汗不彻，不足言。}阳气怫郁，不得越，$a{当汗不汗，其人躁烦，不知痛处，乍在腹中，乍在四肢，按之不可得。}其人短气，但坐，$a{以汗出不彻故也。}更发汗则愈。$a{何以知汗出不彻？以脉涩故知也。}",
      "49、脉浮数者，法当汗出而愈，若下之，身重，心悸者，不可发汗，当自汗出乃解。所以然者，尺中脉微，此里虚，须表里实，津液自和，便自汗出愈。",
      "50、脉浮紧者，法当身疼痛，宜以汗解之。假令尺中迟者，不可发汗。何以知然？以荣气不足，血少故也。",
      "51、脉浮者，病在表，可发汗，宜$f{麻黄汤}。",
      "52、脉浮而数者，可发汗，宜$f{麻黄汤}。",
      "53、病常自汗出者，此为荣气和。荣气和者，外不谐，以卫气不共荣气谐和故尔。以荣行脉中，卫行脉外，复发其汗，荣卫和则愈，宜$f{桂枝汤}。",
      "54、病人藏无他病，时发热、自汗出而不愈者，此卫气不和也，先其时发汗则愈，宜$f{桂枝汤}。",
      "55、伤寒，脉浮紧，不发汗，因致衄者，$f{麻黄汤}主之。",
      "56、伤寒，不大便六七日，头痛有热者，与承气汤，其小便清者，知不在里，仍在表也，当须发汗；若头痛者，必衄，宜$f{桂枝汤}。",
      "57、伤寒发汗，已解。半日许复烦，脉浮数者，可更发汗，宜$f{桂枝汤}。",
      "58、凡病，若发汗，若吐，若下，若亡血、亡津液，阴阳自和者，必自愈。",
      "59、大下之后，复发汗，小便不利者，$a{亡津液故也。}勿治之，得小便利，必自愈。",
      "60、下之后，复发汗，必振寒，脉微细。$a{所以然者，以内外俱虚故也。}",
      "61、下之后，复发汗，昼日烦躁不得眠，夜而安静，不呕，不渴，无表证，脉沉微，身无大热者，$f{干姜附子汤}主之。",
      "62、发汗后，身疼痛，脉沉迟者，桂枝加芍药生姜各一两人参三两$f{新加汤}主之。",
      "63、发汗后，$a{喘家}不可更行$f{桂枝汤}。汗出而喘，无大热者，可与$f{麻黄杏仁甘草石膏汤}。",
      "64、发汗过多，其人叉手自冒心，心下悸，欲得按者，$f{桂枝甘草汤}主之。",
      "65、发汗后，其人脐下悸者，欲作奔豚，$f{茯苓桂枝甘草大枣汤}主之。",
      "66、发汗后，腹胀满者，$f{厚朴生姜半夏甘草人参汤}主之。",
      "67、伤寒，若吐、若下后，心下逆满，气上冲胸，起则头眩，脉沉紧，发汗则动经，身为振振摇者，$f{茯苓桂枝白术甘草汤}主之。",
      "68、发汗病不解，反恶寒者，$a{虚故也。}$f{芍药甘草附子汤}主之。",
      "69、发汗，若下之，病仍不解，烦躁者，$f{茯苓四逆汤}主之。",
      "70、发汗后，恶寒者，虚故也；不恶寒，但热者，实也，当和胃气，与$f{调胃承气汤}。",
      "71、太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，$f{五苓散}主之。",
      "72、发汗已，脉浮数，烦渴者，$f{五苓散}主之。",
      "73、伤寒，汗出而渴者，$f{五苓散}主之。不渴者，$f{茯苓甘草汤}主之。",
      "74、中风发热，六七日不解而烦，$a{有表里证。}渴欲饮水，水入则吐者，$a{名曰水逆。}$f{五苓散}主之。",
      "75、未持脉时，病人手叉自冒心，师因教试令咳而不咳者，此必两耳聋无闻也，所以然者，以重发汗虚故如此。发汗后，饮水多，必喘；以水灌之，亦喘。",
      "76、发汗后，水药不得入口，$a{为逆。}若更发汗，必吐下不止。发汗吐下后，虚烦不得眠，若剧者，必反复颠倒，心中懊憹，$f{栀子豉汤}主之；若少气者，$f{栀子甘草豉汤}主之；若呕者，$f{栀子生姜豉汤}主之。",
      "77、发汗，若下之，而烦热，胸中窒者，$f{栀子豉汤}主之。",
      "78、伤寒五六日，大下之后，身热不去，心中结痛者，未欲解也，$f{栀子豉汤}主之。",
      "79、伤寒下后，心烦腹满，卧起不安者，$f{栀子厚朴汤}主之。",
      "80、伤寒，医以丸药大下之，身热不去，微烦者，$f{栀子干姜汤}主之。",
      "81、凡用栀子汤，病人旧微溏者，不可与服之。",
      "82、太阳病发汗，汗出不解，其人仍发热，心下悸，头眩，身瞤动，振振欲擗地者，$f{真武汤}主之。",
      "83、咽喉干燥者，不可发汗。",
      "84、淋家，不可发汗，汗出必便血。",
      "85、疮家，虽身疼痛，不可发汗，发汗则痉。",
      "86、衄家，不可发汗，汗出，必额上陷脉急紧，直视不能眴，不得眠。",
      "87、亡血家，不可发汗，发汗则寒栗而振。",
      "88、汗家重发汗，必恍惚心乱，小便已阴疼，与$f{禹余粮丸}。",
      "89、病人有寒，复发汗，胃中冷，必吐蚘。",
      "90、本发汗而复下之，此为逆也，若先发汗，治不为逆。本先下之而反汗之，为逆；若先下之，治不为逆。",
      "91、伤寒，医下之，续得下利清谷不止，身疼痛者，急当救里。后身疼痛，清便自调者，急当救表。救里，宜$f{四逆汤}；救表，宜$f{桂枝汤}。",
      "92、病发热头痛，脉反沉，若不差，身体疼痛，当救其里，$f{四逆汤}方。",
      "93、太阳病，先下而不愈，因复发汗，以此表里俱虚，其人因致冒，冒家汗出自愈。所以然者，汗出表和故也，里未和，然后复下之。",
      "94、太阳病未解，脉阴阳俱停，必先振栗汗出而解。$a{但阳脉微者，先汗出而解；但阴脉微者，下之而解。}若欲下之，宜$f{调胃承气汤}。",
      "95、太阳病，发热汗出者，此为荣弱卫强，故使汗出，欲救邪风者，宜$f{桂枝汤}。",
      "96、伤寒五六日，$a{中风。}往来寒热，胸胁苦满，嘿嘿不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，$f{小柴胡汤}主之。",
      "97、血弱气尽，腠理开，邪气因入，与正气相搏，结于胁下。正邪分争，往来寒热，休作有时，嘿嘿不欲饮食，藏府相连，其痛必下，邪高痛下，故使呕也，$f{小柴胡汤}主之。服柴胡汤已，渴者属阳明，以法治之。",
      "98、得病六七日，脉迟浮弱，恶风寒，手足温，医二三下之，不能食，而胁下满痛，面目及身黄，颈项强，小便难者，与柴胡汤，后必下重。本渴饮水而呕者，柴胡不中与也，食谷者哕。",
      "99、伤寒四五日，身热恶风，颈项强，胁下满，手足温而渴者，$f{小柴胡汤}主之。",
      "100、伤寒，阳脉涩，阴脉弦，$a{法当腹中急痛。}先与$f{小建中汤}，不差者，$f{小柴胡汤}主之。",
      "101、伤寒中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。",
      "102、伤寒二三日，心中悸而烦者，$f{小建中汤}主之。",
      "103、太阳病，$a{过经}十余日，反二三下之，后四五日，柴胡证仍在者，先与$f{小柴胡汤}；呕不止，心下急，郁郁微烦者，为未解也，与$f{大柴胡汤}下之则愈。",
      "104、伤寒十三日，不解，胸胁满而呕，日晡所发潮热，已而微利，$a{此本柴胡证，下之以不得利，今反利者，知医以丸药下之，此非其治也。潮热者，实也。}先宜服$f{小柴胡汤}以解外，后以$f{柴胡加芒硝汤}主之。",
      "105、伤寒十三日，$a{过经}谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥；今反和者，此为内实也。$f{调胃承气汤}主之。",
      "106、太阳病不解，热结膀胱，其人如狂，血自下。$a{下者愈。}其外不解者，尚未可攻，当先解其外。外解已，但少腹急结者，乃可攻之，宜$f{桃核承气汤}。",
      "107、伤寒八九日，下之，胸满烦惊，小便不利，谵语，一身尽重，不可转侧者，$f{柴胡加龙骨牡蛎汤}主之。",
      "108、伤寒腹满谵语，寸口脉浮而紧，此肝乘脾也，名曰纵，刺其门。",
      "109、伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。",
      "110、太阳病二日，反躁，反熨其背而大汗出，大热入胃，$a{（一作二日内烧瓦熨背。大汗出。火气入胃。）}胃中水竭，躁烦，必发谵语。$a{十余日，振栗，自下利者，此为欲解也。}故其$a{发}汗，从腰以下不得汗，欲小便不得，反呕欲失溲，足下恶风，大便硬，$a{小便当数，而反不数，及不多。}大便已，头卓然而痛，其人足心必热。$a{谷气下流故也。}",
      "111、太阳病中风，以火劫发汗，邪风被火热，血气流溢，$a{失其常度。两阳相熏灼。}其身发黄，$a{阳盛则欲衄，阴虚小便难，阴阳俱虚竭，身体则枯燥。}但头汗出，剂颈而还，腹满微喘，口干咽烂，或不大便。久则谵语，甚者至哕，手足躁扰，捻衣摸床。$a{小便利者，其人可治。}",
      "112、伤寒脉浮，医者以火迫劫之。$a{亡阳。}必惊狂，卧起不安者，$f{桂枝去芍药加蜀漆牡蛎龙骨救逆汤}主之。",
      "113、形作伤寒，其脉不弦紧而弱，弱者必渴，被火必谵语，弱者发热脉浮，解之，当汗出愈。",
      "114、太阳病，以火熏之，不得汗，其人必躁。$a{到经不解，}必清血，名为火邪。",
      "115、脉浮热甚，而反灸之，$a{此为实。实以虚治。}因火而动，必咽燥吐血。",
      "116、微数之脉，慎不可灸。因火为邪，则为烦逆，$a{追虚逐实，}血散脉中，火气虽微，内攻有力，$a{焦骨伤筋，}血难复也。脉浮，宜以汗解，用火灸之，邪无从出，因火而盛，病从腰以下，必重而痹，名火逆也。欲自解者，必当先烦，烦乃有汗而解。$a{何以知之？脉浮，故知汗出解。}",
      "117、烧针令其汗，针处被寒，核起而赤者，必发奔豚，$a{气从少腹上冲心者，}灸其核上各一壮，与$f{桂枝加桂汤}。$a{更加桂二两也。}",
      "118、火逆下之，因烧针烦躁者，$f{桂枝甘草龙骨牡蛎汤}主之。",
      "119、太阳伤寒者，加温针，必惊也。",
      "120、太阳病，当恶寒发热，今自汗出，反不恶寒发热，$a{关上}脉细数者，以医吐之过也。一二日吐之者，腹中饥，口不能食，三四日吐之者，不喜糜粥，欲食冷食，朝食暮吐，以医吐之所致也。$a{此为小逆。}",
      "121、太阳病吐之，但太阳病当恶寒，今反不恶寒，不欲近衣，此为吐之内烦也。",
      "122、病人脉数，数为热，当消谷引食，而反吐者，此以发汗，令阳气微，膈气虚，脉乃数也。数为客热。不能消谷，以胃中虚冷，故吐也。",
      "123、太阳病，$a{过经}十余日，心下温温欲吐，而胸中痛，大便反溏，腹微满，郁郁微烦，先此时自极吐下者，与$f{调胃承气汤}。$a{若不尔者，不可与。但欲呕，胸中痛，微溏者，此非$f{柴胡汤}证，以呕，故知极吐下也。}",
      "124、太阳病六七日，表证仍在，脉微而沉，反不结胸，其人发狂者，以热在下焦，少腹当硬满。小便自利者，下血乃愈。$a{所以然者，以太阳随经，瘀热在里故也。}$f{抵当汤}主之。",
      "125、太阳病，身黄，脉沉结，少腹硬。$a{小便不利者，为无血也。}小便自利，其人如狂者，$a{血证谛也。}$f{抵当汤}主之。",
      "126、伤寒有热，少腹满，应小便不利，今反利者，$a{为有血也。}当下之，$a{不可余药。}宜$f{抵当丸}。",
      "127、太阳病，小便利者，以饮水多，必心下悸；小便少者，必苦里急也。"
    ],
    "header": "2 辨太阳病脉证并治（中）"
  },
  {
    "data": [
      "128、问曰：病有结胸，有藏结，其状何如？答曰：按之痛，寸脉浮，关脉沉，名曰结胸也。",
      "129、何谓藏结？答曰：如结胸状，饮食如故，时时下利，寸脉浮，关脉小细沉紧，名曰藏结，舌上白胎滑者，难治。",
      "130、藏结无阳证，不往来寒热，其人反静，舌上胎滑者，不可攻也。",
      "131、病发于阳而反下之，热入因作结胸；病发于阴而反下之，因作痞也。所以成结胸者，以下之太早故也。结胸者，项亦强，如柔痓状，下之则和，宜$f{大陷胸丸}。",
      "132、结胸证，其脉浮大者，不可下，下之则死。",
      "133、结胸证悉具，烦躁者亦死。",
      "134、太阳病，脉浮而动数，$a{浮则为风，数则为热，动则为痛，数则为虚。}头痛发热，微盗汗出，而反恶寒者，表未解也。医反下之，动数变迟，膈内拒痛，$a{胃中空虚，客气动膈。}短气躁烦，心中懊憹，阳气内陷，心下因硬，则为结胸，$f{大陷胸汤}主之。若不结胸，但头汗出，余处无汗，剂颈而还，小便不利，身必发黄。",
      "135、伤寒六七日，结胸热实，脉沉而紧，心下痛，按之石硬者，$f{大陷胸汤}主之。",
      "136、伤寒十余日，热结在里，复往来寒热者，与$f{大柴胡汤}；但结胸，无大热。$a{无大热者，此为水结在胸胁也。}但头微汗出者，$f{大陷胸汤}主之。",
      "137、太阳病，重发汗而复下之，不大便五六日，舌上燥而渴，日哺所，小有潮热$a{（一云日哺所发，心胸大烦）}。从心下至少腹鞕满而痛，不可近者，$f{大陷胸汤}主之。",
      "138、小结胸病，正在心下，按之则痛，脉浮滑者，$f{小陷胸汤}主之。",
      "139、太阳病二三日，不能卧，但欲起，心下必结，脉微弱者，$a{此本有寒分也。}反下之，若利止。必作结胸；未止者，四日复下之，此作协热利也。",
      "140、太阳病下之，其脉促，不结胸者，$a{此为欲解也。}脉浮者，必结胸，脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕，脉沉滑者，协热利；脉浮滑者，必下血。",
      "141、病在阳，应以汗解之，反以冷水潠之，若灌之，其热被劫，不得去，弥更益烦，肉上粟起，意欲饮水，反不渴者，服$f{文蛤散}；若不差者，与$f{五苓散}。寒实结胸，无热证者，与三物$f{小陷胸汤}。$a{白散亦可服。}",
      "142、太阳与少阳并病，头项强痛，或眩冒，时如结胸，心下痞硬者，当刺大椎第一间、肺俞、肝俞，慎不可发汗；发汗则谵语，脉弦，五日谵语不止，当刺期门。",
      "143、妇人中风，发热恶寒，经水适来，得之七八日，热除而脉迟身凉，胸胁下满如结胸状，谵语者。此为热入血室也。当刺期门，随其实而取之。",
      "144、妇人中风七八日，续得寒热，发作有时，经水适断者，$a{此为热入血室。}其血必结，故使如疟状，发作有时，$f{小柴胡汤}主之。",
      "145、妇人伤寒，发热，经水适来，昼日明了，暮则谵语如见鬼状者，此为热入血室。无犯胃气及上二焦，必自愈。",
      "146、伤寒六七日，发热，微恶寒，支节烦疼，微呕，心下支结，外证未去者，$f{柴胡桂枝汤}主之。",
      "147、伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，$a{此为未解也。}$f{柴胡桂枝干姜汤}主之。",
      "148、伤寒五六日，头汗出，微恶寒，手足冷，心下满，口不欲食，大便硬，脉细者，$a{此为阳微结，必有表，复有里也。脉沉，亦在里也。汗出，为阳微。假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也。}可与$f{小柴胡汤}。设不了了者，得屎而解。",
      "149、伤寒五六日，呕而发热者，$f{柴胡汤}证具。而以他药下之，柴胡证仍在者，复与柴胡汤。$a{此虽已下之，不为逆。}必蒸蒸而振，却发热汗出而解。若心下满而硬痛者，$a{此为结胸也。}$f{大陷胸汤}主之；但满而不痛者，$a{此为痞。}柴胡不中与之，宜$f{半夏泻心汤}。",
      "150、太阳少阳并病，而反下之，成结胸，心下硬，下利不止，水浆不下，其人心烦。",
      "151、脉浮而紧，而复下之，紧反入里则作痞。按之自濡，但气痞耳。",
      "152、太阳中风，下利呕逆，$a{表解者，乃可攻之。}其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，$a{此表解里未和也。}$f{十枣汤}主之。",
      "153、太阳病，医发汗，遂发热恶寒，因复下之，心下痞，$a{表里俱虚。阴阳气并竭，无阳则阴独。}复加烧针，因胸烦。$a{面色青黄。肤瞤瞤者，难治。今色微黄，手足温者易愈。}",
      "154、心下痞，按之濡，其脉$a{关上}浮者，$f{大黄黄连泻心汤}主之。",
      "155、心下痞，而复恶寒汗出者，$f{附子泻心汤}主之。",
      "156、$a{本以下之故，}心下痞，与泻心汤；痞不解，其人渴而口燥，烦，小便不利者，$f{五苓散}主之。",
      "157、伤寒汗出，解之后，胃中不和，心下痞硬，干噫食臭，胁下有水气，腹中雷鸣，下利者，$f{生姜泻心汤}主之。",
      "158、伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚，$a{此非结热，但以胃中虚，客气上逆，故使硬也。}$f{甘草泻心汤}主之。",
      "159、伤寒，服汤药，下利不止，心下痞硬。服泻心汤已，复以他药下之，利不止。医以理中与之，利益甚。$a{理中者，理中焦，此利在下焦。}$f{赤石脂禹余粮汤}主之。$a{复不止者，当利其小便。}",
      "160、伤寒吐下后，发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。",
      "161、伤寒发汗，若吐，若下，解后，心下痞硬，噫气不除者，$f{旋覆代赭汤}主之。",
      "162、下后，不可更行$f{桂枝汤}；若汗出而喘，无大热者，可与$f{麻黄杏仁甘草石膏汤}。",
      "163、太阳病，外证未除，而数下之，遂协热而利，利下不止，心下痞硬，表里不解者，$f{桂枝人参汤}主之。",
      "164、伤寒大下后，复发汗，心下痞，恶寒者，$a{表未解也。}不可攻痞，当先解表，表解乃可攻痞。$a{解表，宜$f{桂枝汤}，攻痞，宜$f{大黄黄连泻心汤}。}",
      "165、伤寒发热，汗出不解，心中痞硬，呕吐而下利者，$f{大柴胡汤}主之。",
      "166、病如桂枝证，头不痛，项不强，寸脉微浮，胸中痞硬，气上冲喉咽不得息者，$a{此为胸有寒也。}当吐之。宜$f{瓜蒂散}。",
      "167、病胁下素有痞，连在脐旁，痛引少腹，入阴筋者，此名藏结，死。",
      "168、伤寒，若吐、若下后，七八日不解，$a{热结在里。}表里俱热，时时恶风，大渴，舌上干燥而烦，欲饮水数升者，$f{白虎加人参汤}主之。",
      "169、伤寒，无大热，口燥渴，心烦，背微恶寒者，$f{白虎加人参汤}主之。",
      "170、伤寒，脉浮，发热无汗，$a{其表不解，不可与$f{白虎汤}。}渴欲饮水，无表证者，$f{白虎加人参汤}主之。",
      "171、太阳少阳并病，心下硬，颈项强而眩者，当刺大椎、肺俞、肝俞。慎勿下之。",
      "172、太阳与少阳合病，自下利者，与$f{黄芩汤}；若呕者，$f{黄芩加半夏生姜汤}主之。",
      "173、伤寒，胸中有热，胃中有邪气，腹中痛，欲呕吐者，$f{黄连汤}主之。",
      "174、伤寒八九日，风湿相搏，身体疼烦，不能自转侧，不呕不渴，脉浮虚而涩者，$f{桂枝附子汤}主之，若其人大便硬，$a{脐下心下硬，}小便自利者$a{（康平本做“不利“）}，$f{去桂加白术汤}主之。",
      "175、风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，$f{甘草附子汤}主之。",
      "176、伤寒，脉浮滑，$a{此表有热，里有寒。}$f{白虎汤}主之。",
      "177、伤寒，脉结代，心动悸，$f{炙甘草汤}主之。",
      "178、脉按之来缓，时一止复来者，名曰结。又脉来动而中止，更来小数，中有还者反动，名曰结，阴也。脉来动而中止，不能自还，因而复动者，名曰代，阴也。得此脉者，必难治。"
    ],
    "header": "3 辨太阳病脉证并治（下）"
  },
  {
    "data": [
      "179、问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也，正阳阳明者，胃家实是也；少阳阳明者，发汗利小便已，胃中燥烦实，大便难是也。",
      "180、阳明之为病，胃家实$a{（一作寒）}是也。",
      "181、问曰：何缘得阳明病？答曰：太阳病，若发汗，若下，若利小便，此亡津液，胃中干燥，因转属阳明，不更衣，内实，大便难者，此名阳明也。",
      "182、问曰：阳明病外证云何？答曰：身热，汗自出，不恶寒反恶热也。",
      "183、问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。",
      "184、问曰：恶寒何故自罢？答曰：阳明居中主土也，万物所归，无所复传，始虽恶寒，二日自止，此为阳明病也。",
      "185、本太阳，初得病时，发其汗，汗先出不彻，因转属阳明也。伤寒发热无汗，呕不能食，而反汗出濈濈然者，是转属阳明也。",
      "186、伤寒三日，阳明脉大。",
      "187、伤寒脉浮而缓，手足自温者，是为系在太阴。太阴者，身当发黄，若小便自利者，不能发黄。至七八日，大便硬者，为阳明病也。",
      "188、伤寒转系阳明者，其人濈然微汗出也。",
      "189、阳明中风，口苦咽干，腹满微喘，发热恶寒，脉浮而紧。若下之，则腹满，小便难也。",
      "190、阳明病，若能食，名中风，不能食，名中寒。",
      "191、阳明病，若中寒者，不能食，小便不利，手足濈然汗出，$a{此欲作固瘕。}必大便初硬后溏。$a{所以然者，以胃中冷，水谷不别故也。}",
      "192、阳明病，初欲食，小便反不利，大便自调，其人骨节疼，翕翕如有热状，奄然发狂，濈然汗出而解。$a{汗出而解者，此水不胜谷气，与汗共并，脉紧则愈。}",
      "193、阳明病，欲解时，从申至戌上。",
      "194、阳明病，不能食，攻其热必哕。$a{所以然者，胃中虚冷故也；以其人本虚，攻其热必哕。}",
      "195、阳明病，脉迟，食难用饱，饱则微烦头眩，必小便难，$a{此欲作谷瘅。}虽下之，腹满如故。$a{所以然者，脉迟故也。}",
      "196、阳明病，法多汗，反无汗，其身如虫行皮中状者，此以久虚故也。",
      "197、$a{冬}阳明病，反无汗，而小便利，二三日呕而咳，手足厥者，必苦头痛，若不咳，不呕，手足不厥者，头不痛。",
      "198、$a{冬}阳明病，但头眩，不恶寒，故能食而咳，其人咽必痛，若不咳者，咽不痛。",
      "199、阳明病无汗，小便不利，心中懊憹者，身必发黄。",
      "200、阳明病，被火，额上微汗出而小便不利者，必发黄。",
      "201、阳明病，脉浮而紧者，必潮热，发作有时，但浮者，必盗汗出。",
      "202、阳明病，口燥，但欲漱水不欲咽者，此必衄。",
      "203、阳明病，本自汗出，医更重发汗，病已差，尚微烦不了了者，$a{此必大便硬故也。}以亡津液，胃中干燥，故令大便硬。$a{当问其小便日几行，若本小便日三四行，今日再行，故知大便不久出，今为小便数少，以津液当还入胃中，故知不久必大便也。}",
      "204、伤寒呕多，虽有阳明证，不可攻之。",
      "205、阳明病，心下硬满者，不可攻之，攻之利遂不止者死，利止者愈。",
      "206、阳明病，面合色赤，不可攻之。必发热，色黄者，小便不利也。",
      "207、阳明病，不吐不下，心烦者，可与$f{调胃承气汤}。",
      "208、阳明病，脉迟，虽汗出，不恶寒者，其身必重，短气，腹满而喘，有潮热。$a{有潮热者，此外欲解，可攻里也。}手足濈然汗出者，$a{此大便已硬也。}$f{大承气汤}主之。若汗多，微发热恶寒者，外未解也，其热不潮，未可与承气汤，若腹大满不通者，可与$f{小承气汤}微和胃气，勿令至大泄下。",
      "209、阳明病，潮热，大便微硬者，可与$f{大承气汤}。$a{不硬者，不可与之。}若不大便六七日，恐有燥屎，欲知之法，少与$f{小承气汤}，汤入腹中，转矢气者，此有燥屎也，乃可攻之；若不转矢气者，此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便复硬而少也，以$f{小承气汤}和之。不转矢气者，慎不可攻也。",
      "210、夫实则谵语，虚则郑声。$a{郑声者，重语也。}直视谵语，喘满者死，下利者亦死。",
      "211、发汗多，重发汗者，亡其阳，谵语，脉短者死，脉自和者不死。",
      "212、伤寒，若吐若下后，不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，$a{脉弦者生，涩者死，微者，但发热。}谵语者，$f{大承气汤}主之。$a{若一服利，则止后服。}",
      "213、阳明病，其人多汗，以津液外出，胃中燥，大便必硬，硬则谵语，$f{小承气汤}主之。若一服谵语止者，更莫复服。",
      "214、阳明病，谵语，发潮热，脉滑而疾者，$f{小承气汤}主之。因与承气汤一升，腹中转气者，更服一升。若不转气者，勿更与之；明日又不大便，脉反微涩者，里虚也，为难治，不可更与承气汤也。",
      "215、阳明病，谵语，有潮热，反不能食者，胃中必有燥屎五六枚也，若能食者，但硬耳，宜$f{大承气汤}下之。",
      "216、阳明病，下血谵语者，此为热入血室，但头汗出者，刺期门，随其实而泻之，濈然汗出则愈。",
      "217、汗出谵语者，以有燥屎在胃中$a{（此为风）}也。须下者，过经乃可下之。下之若早，语言必乱，以表虚里实故也。$a{下之愈。}宜$f{大承气汤}。",
      "218、伤寒四五日，脉沉而喘满，$a{沉为在里。}而反发其汗，津液越出，大便为难。表虚里实，久则谵语。",
      "219、三阳合病，腹满身重，难于转侧，口不仁面垢，谵语遗尿。发汗则谵语，下之则额上生汗，手足逆冷。若自汗出者，$f{白虎汤}主之。",
      "220、二阳并病，太阳证罢，但发潮热，手足漐漐汗出，大便难而谵语者，下之则愈，宜$f{大承气汤}。",
      "221、阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦反谵语，若加温针，必怵惕，烦躁不得眠，若下之，则胃中空虚，客气动膈，心中懊憹。舌上胎者。$f{栀子豉汤}主之。",
      "222、若渴欲饮水，口干舌燥者，$f{白虎加人参汤}主之。",
      "223、若$a{（脉浮发热）}渴欲饮水，小便不利者，$f{猪苓汤}主之。",
      "224、阳明病，汗出多而渴者，不可与$f{猪苓汤}。以汗多胃中燥，$f{猪苓汤}复利其小便故也。",
      "225、脉浮而迟，表热里寒，下利清谷者，$f{四逆汤}主之。",
      "226、若胃中虚冷，不能食者，饮水则哕。",
      "227、脉浮发热，口干鼻燥，能食者则衄。",
      "228、阳明病下之，其外有热，手足温，$a{不结胸$a{（康平本做“小结胸”）}，}心中懊憹，饥不能食，但头汗出者，$f{栀子豉汤}主之。",
      "229、阳明病，发潮热，大便溏，小便自可，胸胁满不去者，与$f{小柴胡汤}。$a{（康平本作“柴胡汤主之”）}",
      "230、阳明病，胁下硬满，不大便而呕，舌上白胎者，可与$f{小柴胡汤}。上焦得通，津液得下，胃气因和，身濈然汗出而解。",
      "231、阳明中风，脉弦浮大，而短气，腹都满，胁下及心痛，久按之气不通，鼻干，不得汗，嗜卧，一身及目悉黄，小便难，有潮热，时时哕，耳前后肿。刺之小差，外不解。病过十日，脉续浮者，与$f{小柴胡汤}。",
      "232、脉但浮，无余证者，与$f{麻黄汤}。$a{若不尿，腹满加哕者，不治。}",
      "233、阳明病，自汗出，若发汗，小便自利者，$a{此为津液内竭。}虽硬不可攻之，当须自欲大便，宜$f{蜜煎导}而通之。若土瓜根及大猪胆汁，皆可为导。",
      "234、阳明病，脉迟，汗出多，微恶寒者，表未解也，可发汗，宜$f{桂枝汤}。",
      "235、阳明病，脉浮，无汗而喘者，发汗则愈，宜$f{麻黄汤}。",
      "236、阳明病，发热汗出者，$a{此为热越。}不能发黄也；但头汗出，身无汗，剂颈而还，小便不利，渴引水浆者，$a{此为瘀热在里。}身必发黄，$f{茵陈蒿汤}主之。",
      "237、阳明证，其人喜忘者，必有蓄血。$a{所以然者，本有久瘀血，故令喜忘。}屎虽硬$a{（康平本做“尿虽难”）}，大便反易，其色必黑者，宜$f{抵当汤}下之。",
      "238、阳明病，下之，心中懊憹而烦，胃中有燥屎者，$a{可攻。腹微满，初头硬，后必溏，不可攻之。若有燥屎者，}宜$f{大承气汤}。",
      "239、病人不大便五六日，绕脐痛，烦躁，发作有时者，此有燥屎，故使不大便也。",
      "240、病人烦热，汗出则解，又如疟状，日晡所发热者，属阳明也。脉实者，宜下之；脉浮虚者，宜发汗。下之，与$f{大承气汤}，发汗，宜$f{桂枝汤}。",
      "241、大下后，六七日不大便，烦不解，腹满痛者，此有燥屎也。$a{所以然者，本有宿食故也。}宜$f{大承气汤}。",
      "242、病人小便不利，大便乍难乍易，时有微热，喘冒$a{（一作怫郁）}不能卧者，有燥屎也。宜$f{大承气汤}。",
      "243、食谷欲呕，属阳明也，$f{吴茱萸汤}主之。$a{得汤反剧者，属上焦也。}",
      "244、太阳病，$a{(寸)}缓$a{(关)}浮$a{(尺)}弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴，$a{渴者，此转属阳明也。}小便数者，大便必硬，不更衣十日，无所苦也。渴欲饮水，少少与之，但以法救之；渴者，宜$f{五苓散}。",
      "245、脉阳微而汗出少者，为自和也，汗出多者，为太过。阳脉实因发其汗，出多者，亦为太过。太过者，为阳绝于里，亡津液，大便因硬也。",
      "246、脉浮而芤，浮为阳，芤为阴。浮芤相搏，胃气生热，其阳则绝。",
      "247、趺阳脉浮而涩，浮则胃气强，涩则小便数。浮涩相搏，大便则硬，其脾为约。$f{麻子仁丸}主之。",
      "248、太阳病三日，发汗不解，蒸蒸发热者，属胃也。$f{调胃承气汤}主之。",
      "249、伤寒吐后，腹胀满者，与$f{调胃承气汤}。",
      "250、太阳病，若吐，若下、若发汗后，微烦，小便数，大便因硬者，与$f{小承气汤}和之愈。",
      "251、得病二三日，脉弱，无太阳柴胡证，烦躁，心下硬，至四五日，虽能食，以$f{小承气汤}少少与微和之，令小安，至六日，与承气汤一升。若不大便六七日，小便少者，虽不受食，但初头硬，后必溏，未定成硬，攻之必溏。须小便利，屎定硬，乃可攻之。宜$f{大承气汤}。",
      "252、伤寒六七日，目中不了了，睛不和，无表里证，大便难，身微热者，$a{此为实也。}急下之，宜$f{大承气汤}。",
      "253、阳明病，发热汗多者，急下之，宜$f{大承气汤}。",
      "254、发汗不解，腹满痛者，急下之，宜$f{大承气汤}。",
      "255、腹满不减，减不足言，当下之，宜$f{大承气汤}。",
      "256、阳明少阳合病，必下利。$a{其脉不负者，为顺也。负者，失也，互相克贼，名为负也。}脉滑而数者，有宿食也，当下之，宜$f{大承气汤}。",
      "257、病人无表里证，发热七八日，虽脉浮数者，可下之。假令已下，脉数不解，合热则消谷喜饥，至六七日不大便者，有瘀血，宜$f{抵当汤}。",
      "258、若脉数不解，而下不止，必协热便脓血也。",
      "259、伤寒发汗已，身目为黄。所以然者，以寒湿在里不解故也。以为不可下也。$a{于寒湿中求之。}",
      "260、伤寒七八日，身黄如橘子色，小便不利，腹微满者，$f{茵陈蒿汤}主之。",
      "261、伤寒身黄，发热，$f{栀子檗皮汤}主之。",
      "262、伤寒瘀热在里，身必黄，$f{麻黄连轺赤小豆汤}主之。"
    ],
    "header": "4 辨阳明病脉证并治"
  },
  {
    "data": [
      "263、少阳之为病，口苦，咽干，目眩也。",
      "264、少阳中风，两耳无所闻，目赤，胸中满而烦者，不可吐下，吐下则悸而惊。",
      "265、伤寒，脉弦细，头痛发热者，属少阳。少阳不可发汗，发汗则谵语。$a{此属胃，}胃和则愈。$a{胃不和，烦而悸。}",
      "266、本太阳病不解，转入少阳者，胁下硬满，干呕不能食，往来寒热。尚未吐下，脉沉紧者，与$f{小柴胡汤}。",
      "267、若已吐、下、发汗、温针，谵语，$f{柴胡汤}证罢，此为坏病。$a{知犯何逆，以法治之。}",
      "268、三阳合病，脉浮大，$a{上关上。}但欲眠睡，目合则汗。",
      "269、伤寒六七日，无大热，其人躁烦者，此为阳去入阴故也。",
      "270、伤寒三日，三阳为尽，三阴当受邪，其人反能食而不呕，此为三阴不受邪也。",
      "271、伤寒五日，少阳脉小者，欲已也。",
      "272、少阳病，欲解时，从寅至辰上。"
    ],
    "header": "5 辨少阳病脉证并治"
  },
  {
    "data": [
      "273、太阴之为病，腹满而吐，食不下，自利益甚，时腹自痛。若下之，必胸下结硬。",
      "274、太阴中风，四肢烦疼，脉阳微阴涩而长者，为欲愈。",
      "275、太阴病，欲解时，从亥至丑上。",
      "276、太阴病，脉浮者，可发汗，宜$f{桂枝汤}。",
      "277、自利不渴者，属太阴，以其藏有寒故也。当温之。$a{宜服四逆辈。}",
      "278、伤寒脉浮而缓，手足自温者，系在太阴。太阴当发身黄，若小便自利者，不能发黄。至七八日，虽暴烦下利日十余行，必自止。$a{以脾家实，腐秽当去故也。}",
      "279、本太阳病，医反下之，因尔腹满时痛者，$a{属太阴也。}$f{桂枝加芍药汤}主之，大实痛者，$f{桂枝加大黄汤}主之。",
      "280、太阴为病，脉弱，其人续自便利，设当行大黄、芍药者，宜减之。以其人胃气弱，易动故也。"
    ],
    "header": "6 辨太阴病脉证并治"
  },
  {
    "data": [
      "281、少阴之为病，脉微细，但欲寐也。",
      "282、少阴病，欲吐不吐，心烦，但欲寐，五六日自利而渴者，$a{属少阴也。}虚故引水自救；若小便色白者，少阴病形悉具。$a{小便白者，以下焦虚有寒，不能制水，故令色白也。}",
      "283、病人脉阴阳俱紧，反汗出者，亡阳也，此属少阴，法当咽痛而复吐利。",
      "284、少阴病，咳而下利，谵语者，被火气劫故也；小便必难，以强责少阴汗也。",
      "285、少阴病，脉细沉数，病为在里，不可发汗。",
      "286、少阴病，脉微，不可发汗，亡阳故也，阳已虚，尺脉弱涩者，复不可下之。",
      "287、少阴病，脉紧，至七八日，自下利，脉暴微，手足反温，脉紧反去者，为欲解也，虽烦，下利必自愈。",
      "288、少阴病，下利，若利自止，恶寒而踡卧，手足温者，可治。",
      "289、少阴病，恶寒而踡，时自烦，欲去衣被者，可治。",
      "290、少阴中风，脉阳微阴浮者，为欲愈。",
      "291、少阴病，欲解时，从子至寅上。",
      "292、少阴病，吐利，手足不逆冷，反发热者，不死。脉不至者，灸少阴七壮。",
      "293、少阴病八九日，一身手足尽热者，以热在膀胱，必便血也。",
      "294、少阴病，但厥无汗，而强发之，必动其血。未知从何道出，或从口鼻，或从目出者，是名下厥上竭，为难治。",
      "295、少阴病，恶寒身踡而利，手足逆冷者，不治。",
      "296、少阴病，吐利、躁烦、四逆者，死。",
      "297、少阴病，下利止而头眩，时时自冒者，死。",
      "298、少阴病，四逆，恶寒而身踡，脉不至，不烦而躁者，死。",
      "299、少阴病，六七日，息高者，死。",
      "300、少阴病，脉微细沉，但欲卧，汗出不烦，自欲吐。至五六日，自利，复烦躁不得卧寐者，死。",
      "301、少阴病，始得之，反发热脉沉者，$f{麻黄附子细辛汤}主之。",
      "302、少阴病，得之二三日，$f{麻黄附子甘草汤}微发汗。$a{以二三日无证，故微发汗也。（康平本作“无里证”）}",
      "303、少阴病，得之二三日以上，心中烦，不得卧，$f{黄连阿胶汤}主之。",
      "304、少阴病，得之一二日，口中和，其背恶寒者，当灸之，$f{附子汤}主之。",
      "305、少阴病，身体痛，手足寒，骨节痛，脉沉者，$f{附子汤}主之。",
      "306、少阴病，下利，便脓血者，$f{桃花汤}主之。",
      "307、少阴病，二三日至四五日，腹痛，小便不利，下利不止，便脓血者，$f{桃花汤}主之。",
      "308、少阴病，下利，便脓血者，可刺。",
      "309、少阴病，吐利，手足逆冷，烦躁欲死者，$f{吴茱萸汤}主之。",
      "310、少阴病，下利，咽痛，胸满，心烦，$f{猪肤汤}主之。",
      "311、少阴病二三日，咽痛者，可与$f{甘草汤}；不差者，与$f{桔梗汤}。",
      "312、少阴病，咽中伤，生疮，不能语言，声不出者，$f{苦酒汤}主之。",
      "313、少阴病，咽中痛，$f{半夏散及汤}主之。",
      "314、少阴病，下利，$f{白通汤}主之。",
      "315、少阴病，下利，脉微者，与$f{白通汤}。利不止，厥逆无脉，干呕烦者，$f{白通加猪胆汁汤}主之。$a{服汤，脉暴出者死，微续者生。}",
      "316、少阴病，二三日不已，至四五日，腹痛，小便不利，四肢沉重疼痛，$a{自下利者，此为有水气。}其人或咳，或小便利，或下利，或呕者，$f{真武汤}主之。",
      "317、少阴病，下利清谷，里寒外热，手足厥逆，脉微欲绝，身反不恶寒，其人面色赤。或腹痛，或干呕，或咽痛，或利止脉不出者。$f{通脉四逆汤}主之。",
      "318、少阴病，$a{四逆，}其人或咳，或悸，或小便不利，或腹中痛，或泄利下重者，$f{四逆散}主之。",
      "319、少阴病，下利六七日，咳而呕渴，心烦不得眠者，$f{猪苓汤}主之。",
      "320、少阴病，得之二三日，口燥咽干者，急下之，宜$f{大承气汤}。",
      "321、少阴病，自利清水，色纯青，心下必痛，口干燥者，急下之，宜$f{大承气汤}。",
      "322、少阴病，六七日，腹胀不大便者，急下之，宜$f{大承气汤}。",
      "323、少阴病，脉沉者，急温之，宜$f{四逆汤}。",
      "324、少阴病，饮食入口则吐，心中温温欲吐，复不能吐，始得之，手足寒，$a{脉弦迟者，此胸中实。}不可下也。$a{当吐之。}若膈上有寒饮，干呕者，不可吐也。当温之，宜$f{四逆汤}。",
      "325、少阴病，下利，脉微涩，呕而汗出，必数更衣，反少者，当温其上，灸之。"
    ],
    "header": "7 辨少阴病脉证并治"
  },
  {
    "data": [
      "326、厥阴之为病，$a{消渴，}气上撞心，心中疼热，饥而不欲食，食则吐。$a{吐蚘。}下之，利不止。",
      "327、厥阴中风，脉微浮为欲愈，不浮为未愈。",
      "328、厥阴病，欲解时，从丑至卯上。",
      "329、厥阴病，渴欲饮水者，少少与之愈。",
      "330、诸四逆厥者，不可下之，虚家亦然。",
      "331、伤寒先厥，后发热而利者，必自止，见厥复利。",
      "332、伤寒始发热六日，厥反九日而利。凡厥利者，当不能食。今反能食者，恐为除中。食以索饼，不发热者，知胃气尚在，必愈。恐暴热来出而复去也，后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应。故期之旦日夜半愈。后三日脉之而脉数，其热不罢者，此为热气有余，必发痈脓也。",
      "333、伤寒脉迟六七日，而反与$f{黄芩汤}彻其热。脉迟为寒，今与$f{黄芩汤}复除其热，腹中应冷，当不能食，今反能食，此名除中。必死。",
      "334、伤寒先厥后发热，下利必自止，而反汗出，咽中痛者，其喉为痹。发热无汗，而利必自止，若不止，必便脓血，便脓血者，其喉不痹。",
      "335、伤寒一二日至四五日，厥者必发热，前热者后必厥，厥深者热亦深，厥微者热亦微。厥应下之，而反发汗者，必口伤烂赤。",
      "336、伤寒病，厥五日，热亦五日。设六日，当复厥，不厥者自愈。厥终不过五日，以热五日，故知自愈。",
      "337、凡厥者，阴阳气不相顺接，便为厥。$a{厥者，手足逆冷者是也。}",
      "338、伤寒，脉微而厥，至七八日肤冷，其人躁无暂安时者，$a{此为藏厥。}非蚘厥也。$a{蚘厥者，其人当吐蚘。}今病者静，而复时烦$a{者}，$a{此为藏寒。蚘上入其膈，故烦。}须臾复止，得食而呕，又烦，$a{烦者，蚘闻食臭出。}其人常自吐蚘。蚘厥者，$f{乌梅丸}主之。$a{又主久利。}",
      "339、伤寒热少微厥，指头寒，嘿嘿不欲食，烦躁。数日，小便利，色白者，此热除也，欲得食，其病为愈；若厥而呕，胸胁烦满者，其后必便血。",
      "340、病者手足厥冷，言我不结胸，小腹满，按之痛者，此冷结在膀胱关元也。",
      "341、伤寒发热四日，厥反三日，复热四日，厥少热多者，其病当愈；四日至七日，热不除者，必便脓血。",
      "342、伤寒厥四日，热反三日，复厥五日，其病为进。寒多热少，阳气退，故为进也。",
      "343、伤寒六七日，脉微，手足厥冷，烦躁，灸厥阴，厥不还者，死。",
      "344、伤寒发热，下利厥逆，躁不得卧者，死。",
      "345、伤寒发热，下利至甚，厥不止者，死。",
      "346、伤寒六七日不利，便发热而利，其人汗出不止者，死，有阴无阳故也。",
      "347、伤寒五六日，不结胸，腹濡，脉虚复厥者，不可下。此亡血，下之，死。",
      "348、发热而厥，七日下利者，为难治。",
      "349、伤寒，脉促，手足厥逆，可灸之。",
      "350、伤寒，脉滑而厥者，里有热，$f{白虎汤}主之。",
      "351、手足厥寒，脉细欲绝者，$f{当归四逆汤}主之。",
      "352、若其人内有久寒者，宜$f{当归四逆加吴茱萸生姜汤}。",
      "353、大汗出，热不去，内拘急，四肢疼，又下利厥逆而恶寒者，$f{四逆汤}主之。",
      "354、大汗，若大下利而厥冷者，$f{四逆汤}主之。",
      "355、病人手足厥冷，脉乍紧者，邪结在胸中；心下满而烦，饥不能食者，病在胸中；当须吐之，宜$f{瓜蒂散}。",
      "356、伤寒厥而心下悸，宜先治水，当服$f{茯苓甘草汤}，却治其厥。不尔，水渍入胃，必作利也。",
      "357、伤寒六七日，大下后，$a{寸}脉沉而迟，手足厥逆，下部脉不至，喉咽不利，唾脓血，泄利不止者，$a{为难治。}$f{麻黄升麻汤}主之。",
      "358、伤寒四五日，腹中痛，若转气下趋少腹者，此欲自利也。",
      "359、伤寒，本自寒下，医反复吐下之，寒格，更逆吐下，若食入口即吐，$f{干姜黄芩黄连人参汤}主之。",
      "360、下利，有微热而渴，脉弱者，今自愈。",
      "361、下利，脉数，有微热汗出，今自愈；设复紧，为未解。",
      "362、下利，手足厥冷，无脉者，灸之。不温，若脉不还，反微喘者，死；少阴负跌阳者为顺也。",
      "363、下利，寸脉反浮数，尺中自涩者，必清脓血。",
      "364、下利清谷，不可攻表，汗出必胀满。",
      "365、下利，脉沉弦者，下重也；脉大者，为未止；脉微弱数者，为欲自止，虽发热，不死。",
      "366、下利，脉沉而迟，其人面少赤，身有微热，下利清谷者，必郁冒汗出而解，病人必微厥。所以然者，其面戴阳，下虚故也。",
      "367、下利，脉数而渴者，今自愈。设不差，必清脓血，以有热故也。",
      "368、下利后脉绝，手足厥冷，晬时脉还，手足温者生，脉不还者死。",
      "369、伤寒下利，日十余行，脉反实者，死。",
      "370、下利清谷，里寒外热，汗出而厥者，$f{通脉四逆汤}主之。",
      "371、热利，下重者，$f{白头翁汤}主之。",
      "372、下利腹胀满，身体疼痛者，先温其里，乃攻其表。温里，宜$f{四逆汤}；攻表，宜$f{桂枝汤}。",
      "373、下利，欲饮水者，以有热故也，$f{白头翁汤}主之。",
      "374、下利，谵语者，有燥屎也，宜$f{小承气汤}。",
      "375、下利后，更烦，按之心下濡者，为虚烦也，宜$f{栀子豉汤}。",
      "376、呕家，有痈脓者，不可治呕，脓尽自愈。",
      "377、呕而脉弱，小便复利，身有微热，见厥者难治。$f{四逆汤}主之。",
      "378、干呕，吐涎沫，头痛者，$f{吴茱萸汤}主之。",
      "379、呕而发热者，$f{小柴胡汤}主之。",
      "380、伤寒大吐大下之，极虚，复极汗者，其人外气怫郁，复与之水，以发其汗，因得哕。所以然者，胃中寒冷故也。",
      "381、伤寒，哕而腹满，视其前后，知何部不利，利之则愈。"
    ],
    "header": "8 辨厥阴病脉证并治"
  },
  {
    "data": [
      "382、问曰，病有霍乱者何？答曰：呕吐而利，此名霍乱。",
      "383、问曰：病发热，头痛，身疼，恶寒，吐利者，此属何病？答曰。此名霍乱。霍乱自吐下，又利止，复更发热也。",
      "384、伤寒，其脉微涩者，本是霍乱，今是伤寒，却四五日，至阴经上，转入阴必利，本呕下利者，不可治也。欲似大便，而反失气，仍不利者，此属阳明也，便必硬，十三日愈。所以然者，经尽故也。下利后，当便硬，硬则能食者愈。今反不能食，到后经中，颇能食，复过一经能食，过之一日当愈，不愈者，不属阳明也。",
      "385、$a{(康平本有“吐利”)}恶寒，脉微而复利，$a{利止，亡血也，}$f{四逆加人参汤}主之。",
      "386、霍乱，头痛发热，身疼痛，热多欲饮水者，$f{五苓散}主之，寒多不用水者，$f{理中丸}主之。",
      "387、吐利止而身痛不休者，当消息和解其外，宜$f{桂枝汤}。$a{小和之。}",
      "388、吐利汗出，发热恶寒，四肢拘急，手足厥冷者，$f{四逆汤}主之。",
      "389、既吐且利，小便复利而大汗出，下利清谷，内寒外热，脉微欲绝者，$f{四逆汤}主之。",
      "390、吐已，下断，汗出而厥，四肢拘急不解，脉微欲绝者，$f{通脉四逆加猪胆汁汤}主之。",
      "391、吐利发汗，脉平，小烦者，以新虚不胜谷气故也。"
    ],
    "header": "9 辨霍乱病脉证并治"
  },
  {
    "data": [
      "392、伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，$f{烧裈散}主之。",
      "393、大病差后，劳复者，$f{枳实栀子豉汤}主之。",
      "394、伤寒差以后，更发热，$f{小柴胡汤}主之。脉浮者，以汗解之；脉沉实$a{（一作紧）}者，以下解之。",
      "395、大病差后，从腰以下有水气者，$f{牡蛎泽泻散}主之。",
      "396、大病差后，喜唾，久不了了，$a{胸上有寒，当以丸药温之。}宜$f{理中丸}。",
      "397、伤寒解后，虚羸少气，气逆欲吐，$f{竹叶石膏汤}主之。",
      "398、病人脉已解，而日暮微烦，以病新差，人强与谷，脾胃气尚弱，不能消谷，故令微烦。损谷则愈。"
    ],
    "header": "10 辨阴阳易差后劳复病脉证并治"
  }
]
